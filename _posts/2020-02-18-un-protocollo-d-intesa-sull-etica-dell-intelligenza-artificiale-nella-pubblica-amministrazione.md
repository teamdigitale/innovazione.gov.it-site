---
layout: post
title: Un protocollo d’intesa sull’etica dell’Intelligenza Artificiale nella Pubblica Amministrazione
ref: protocollo-intesa-intelligenza-artificiale
lang: it
excerpt_separator: <!-- MORE -->
asset: <img class="w-100" src="/assets/images/posts/mouleonardo.jpg" alt="La firma del protocollo"/>
categories:
  - highlights
  - imprese
  - pubblica amministrazione
  - cittadini
---

_La firma tra il Ministro per l’innovazione e il Presidente di Fondazione Leonardo Luciano Violante._

<!-- MORE -->

Introdurre applicazioni di intelligenza artificiale nella gestione dei procedimenti amministrativi con l’impegno di mettere **l’uomo al centro**, promuovendo “un’intelligenza artificiale sostenibile sul piano sociale, culturale e democratico”.

Con questo intento il Ministro per l’innovazione tecnologica e la digitalizzazione [Paola Pisano](https://innovazione.gov.it/it/chi-siamo/ministro/) e il Presidente della [Fondazione Leonardo](https://www.fondazioneleonardo-cdm.com/) Luciano Violante hanno firmato **un protocollo d’intesa, per definire il contesto etico e giuridico** all’interno del quale sviluppare e applicare l’intelligenza artificiale, in particolare per rispondere alle esigenze della Pubblica Amministrazione.

“Come abbiamo presentato nel piano [Italia 2025](https://innovazione.gov.it/it/cosa-facciamo/italia-2025/)”, ha dichiarato Pisano, “l’intelligenza artificiale e i big data possono supportare i decisori pubblici verso scelte sempre più consapevoli perché basate sull’analisi di dati,  gestendo in maniera efficiente una serie di procedimenti amministrativi. Progettare, sviluppare e sperimentare soluzioni di intelligenza artificiale, purché etiche progettate in modo sicuro  e con sempre al centro l'uomo e i suoi valori, e  applicarle ai procedimenti amministrativi significa dare attuazione moderna **ai principi costituzionali che vogliono un’amministrazione efficiente**. Non è qualcosa che si possa scegliere se fare o non fare, è qualcosa che si deve fare e che può avere grandi ricadute positive sulla vita di tutti i giorni dei cittadini”.

La collaborazione nata con il protocollo prevede:

- la definizione di una metodologia di valutazione che possa garantire, durante le fasi di progettazione, sviluppo e implementazione, l’utilizzo sostenibile dell’IA nei servizi pubblici, nel rispetto dei nostri valori costituzionali;
- la stesura di una proposta di “codice di conformità” per l’implementazione dell’IA nel settore pubblico o in quello privato, anche in vista della definizione di un sistema di certificazione di sostenibilità etica e giuridica;
- la definizione di un piano di formazione per il personale docente delle scuole, su concetti basilari e metodi dell’IA, partendo dall’analisi dei benefici e dei  rischi, fino alle regole di condotta per un’IA “benefica”;
- la definizione di almeno due progetti, destinati a una possibile sperimentazione, dedicati all’applicazione di IA nei procedimenti amministrativi e giurisdizionali. Questi progetti saranno identificati anche nell’ambito della cabina di regia interministeriale per l’innovazione del Paese, avviata dal Ministro per l’innovazione tecnologica e la digitalizzazione.

Il protocollo avrà durata di un anno. Entro trenta giorni dalla sottoscrizione, le parti costituiranno un gruppo di lavoro composto dai propri rappresentanti.
