---
layout: post
title: "Un avviso di finanziamento dell’Agenzia spaziale europea per l’emergenza Covid-19" 
ref: agenzia-spaziale-europea-contro-covid-19
lang: it
excerpt_separator: <!-- MORE -->
asset: <img class="w-100" src="/assets/images/posts/satellite.jpeg" alt="L'innovazione aerospaziale contro il Covid 19"/>
categories:
  - highlights
---

_L’Agenzia spaziale europea, in collaborazione con il Ministro dell’innovazione tecnologica e la digitalizzazione, lancia un programma per lo sviluppo e la sperimentazione di servizi in risposta all’emergenza Covid-19 in Europa._

<!-- MORE -->

Comunicazioni via satellite, osservazione della Terra, navigazione satellitare e altre tecnologie innovative per rispondere alle attuali circostanze straordinarie e contrastare il Covid-19. Con questo obiettivo l’[Agenzia spaziale europea](https://business.esa.int/) (ESA) lancia oggi [un avviso di finanziamento](https://business.esa.int/funding/invitation-to-tender/space-response-to-covid-19-outbreak), in collaborazione con il Ministro per l’innovazione tecnologica e la digitalizzazione e il supporto dell’[Agenzia Spaziale italiana](https://innovazione.gov.it/) (Asi).Attraverso questo avviso, **l’ESA invita le aziende a sottoporre  idee per lo sviluppo e la sperimentazione di servizi legati all’innovazione** in ambito aerospaziale, per rispondere all’emergenza che l’Europa,  l’Italia in particolare, sta affrontando a causa del diffondersi del Coronavirus.

L’invito faciliterà lo sviluppo di progetti dedicati all’implementazione e alla sperimentazione di **servizi pre-operativi**, rivolti ai settori di assistenza sanitaria o didattica. I servizi proposti dovranno dimostrare i benefici forniti dall’utilizzo di risorse spaziali, come **comunicazioni via satellite, osservazione della Terra, navigazione satellitare o tecnologie di volo spaziale** integrate con altre tecnologie innovative per rispondere alle attuali circostanze straordinarie. Questi servizi dovranno essere sviluppati in Italia per le comunità locali e potranno essere inoltre sperimentati in altre aree geografiche e nazioni, che stanno affrontando situazioni straordinarie simili.

“_Ci interessa dare sostegno alle aziende europee nello sviluppare e distribuire le loro migliori idee per rispondere alla crisi attuale, evidenziando il contributo che lo spazio può dare in queste circostanze_”, ha dichiarato Magali Vaissiere, Direttore ESA delle Telecomunicazioni e Applicazioni Integrate. “_Un approccio veloce è stato messo in atto per rispondere alle impellenti necessità di cittadini e istituzioni. Siamo lieti di lavorare con il Ministro per l’Innovazione tecnologica e la digitalizzazione per lanciare l’iniziativa in Italia e raggiungere le comunità locali_”.

Paola Pisano, Ministro per l’Innovazione tecnologica e la digitalizzazione, ha commentato: “_Siamo di fronte a un’emergenza globale che ha evidenziato l’importanza delle tecnologie digitali e dei dati; il potere dell’innovazione è ancora più evidente. In questo momento, la priorità va allo sviluppo di strategie internazionali comuni nel settore pubblico e privato, e agli istituti di ricerca. L’ESA, l’Agenzia Spaziale Italiana ed il Sottosegretario di Stato alla Presidenza del Consiglio dei Ministri con responsabilità per il settore spazio, Riccardo Fraccaro, uniscono le forze per vincere questa battaglia_”.

Le possibili aree di applicazione sono state coordinate con le parti interessate, come [il Ministero dell’Istruzione](https://www.miur.gov.it/), e discusse con l’Agenzia spaziale italiana.

“_Crediamo che, in questa emergenza, lo spazio, più che mai, si debba mettere al servizio di tutti. Ecco perché abbiamo proposto e dato sostegno a questo avviso, concedendo all’ESA l’autorizzazione a finanziare le attività delle aziende italiane per due milioni e mezzo di euro oltre alla capacità satellitare gratuita se richiesta e necessaria per  i progetti sperimentali_”, ha aggiunto Giorgio Saccoccia, Presidente dell’Agenzia spaziale italiana.

## Per partecipare

Maggiori informazioni sull’avviso di finanziamento e le procedure per inviare le proprie idee sono pubblicate [sul sito dell’Agenzia spaziale europea](https://business.esa.int/funding/invitation-to-tender/space-response-to-covid-19-outbreak). 

